# +D Geliştiriciler için Bir Sonraki Adım

## Tekrarlanabilir Güvenlik Süreçleri ve Standart Güvenlik Kontrolleri Oluşturun & Kullanın

Web uygulama güvenliği alanında yeni olsanız da veya bu risklere önceden alışkın olsanız da, güvenli bir web uygulama geliştirme veya mevcut bir uygulamanın açıklıklarını kapatma görevi zor olabilmektedir. Eğer büyük bir uygulama portfolyösünü yönetmek zorundaysanız, bu görev yıldırıcı bir hal alabilmektedir.

Kurumların ve geliştiricilerin uygulama güvenliği risklerini etkili bir yöntemle çözmesine yardım etmek için, OWASP kurumunuzdaki uygulama güvenliğini sağlamak için kullanabileceğiniz pek çok sayıda ücretsiz ve açık kaynak kodlu kaynak üretmektedir. OWASP'ın kurumların web uygulama ve API'lerini güvenli olarak üretmelerine yardımcı olmak için ürettiği kaynaklardan bazıları aşağıda verilmiştir. Bir sonraki sayfada, kurumlara uygulamalarının ve API'lerinin güvenliğini doğrulama noktasında yardımcı olabilecek ilave OWASP kaynakları sunulmaktadır.

| Faaliyet | Açıklama |
| --- | --- |
| Uygulama Güvenliği Gereksinimleri | Güvenli bir uygulama üretmek için, o uygulama için güvenli sözcüğünün ne ifade ettiğini anlamalısınız. OWASP, uygulama(ları)nız için güvenlik gereksinimlerini belirleme noktasında bir kaynak olarak [OWASP Uygulama Güvenliği Doğrulama Standardı'nın (ASVS)](https://owasp.org/www-project-application-security-verification-standard/) kullanılmasını tavsiye etmektedir. Eğer dış kaynak kullanıyorsanız, [OWASP Güvenli Yazılım Sözleşmesi Eki](https://owasp.org/www-community/OWASP_Secure_Software_Contract_Annex) kullanılabilir. **Not**: Bu ek ABD sözleşme hukukuna göredir, bu yüzden örnek eki kullanmadan önce lütfen yetkin kişilerden yasal tavsiye alınız. |
| Uygulama Güvenliği Mimarisi | Uygulama ve API'lerinizde güvenliği güçlendirmek yerine, güvenliğin baştan tasarlanması maliyet açısından çok daha etkin olmaktadır. OWASP, güvenliğin baştan nasıl tasarlanacağına dair güzel bir başlangıç olması adına [OWASP Korunma Kopya Kağıtları'nı](https://cheatsheetseries.owasp.org/) önermektedir. | 
| Standart Güvenlik Kontrolleri | Güçlü ve kullanılabilir güvenlik kontrollerinin oluşturulması zordur. Bir takım standart güvenlik kontrollerinin kullanılması, güvenli uygulama ve API'lerin geliştirilmesini büyük ölçüde kolaylaştırmaktadır. [OWASP Korunma Kopya Kağıtları](https://cheatsheetseries.owasp.org/) geliştiriciler için güzel bir başlangıç noktasıdır ve pek çok modern çerçeve artık yetkilendirme, doğrulama, CSRF koruması vb. için standart ve etkin güvenlik kontrolleri ile beraber gelmektedir. |
| Güvenli Geliştirme Yaşam Döngüsü | Kurumunuzun uygulama ve API geliştirirken takip ettiği süreci geliştirmek için, OWASP, [OWASP Yazılım Garanti Olgunluk Modeli'ni (SAMM)](https://owasp.org/www-project-samm/) önermektedir. Bu model, yazılım güvenliği açısından kurumu hedef alan özel riskler için şekillendirilmiş bir stratejinin oluşturulması ve uygulanması noktasında kurumlara yardım etmektedir. |
| Uygulama Güvenliği Eğitimi | [OWASP Eğitim Projesi](https://owasp.org/www-committee-education-and-training/) geliştiricilerin web uygulama güvenliği konusunda eğitilmesine yardım etmek için öğretim materyalleri sağlamaktadır. Açıklıklar hakkında uygulamalı eğitim için, [OWASP WebGoat](https://owasp.org/www-project-webgoat/), [WebGoat.NET](https://github.com/jerryhoff/WebGoat.NET),  [OWASP NodeJS Goat](https://owasp.org/www-project-node.js-goat/), [OWASP Juice Shop Project](https://owasp.org/www-project-juice-shop/) veya [OWASP Broken Web Applications Project](https://github.com/chuckfw/owaspbwa/) projelerini deneyebilirsiniz. Güncel kalmak için, [OWASP AppSec Konferansı'na](https://owasp.org/events/), [OWASP Konferans Eğitimi'ne](https://owasp.org/events/) veya yerel [OWASP Bölüm toplantılarına](https://owasp.org/chapters/) katılabilirsiniz. |

Kullanıma hazır ilave pek çok OWASP kaynağı bulunmaktadır. OWASP proje envanterindeki tüm Flagship ve Incubator projelerini listeleyen [OWASP Projeleri](https://owasp.org/projects/) sayfasını lütfen ziyaret ediniz. Pek çok OWASP kaynağı [wiki](https://owasp.or/) sayfamız üzerinden erişilebilirdir ve pek çok OWASP dokümanı [yazılı veya eBook](https://stores.lulu.com/owasp) olarak sipariş edilebilmektedir.
